<h1>مافوق بی کفایت</h1>

<p>تقریبا هر برنامه نویسی (یا حتی هر کارمندی) در طول سال های حرفه ای کارش با مدیری برخورد داشته که یا کم کفایته، یا بی کفایت. یعنی برای اون صندلی و جایگاه شغلی کافی نیست. شاید اون مدیر آدم خیلی خوبی باشه. ما قضاوت اخلاقی نمیکنیم. اما قضاوت حرفه ای و فنی میکنیم. چون فن قابل اندازه گیریه.</p>
<p>مثلا با  یه تست دو دقیقه ای میشه فهمید که کسی تایپ 10 انگشتی اصولی و سریع بلده یا نه، و اگه بلده، سرعتش چقدره. فن و حرفه قابل اندازه گیریه.</p>
<p>پس واقعا میشه تشخیص داد که آیا یه مدیر سواد کافی برای مدیریت داره یا نه.</p>
<p>اگه مدیریت بی کفایت، یا کم کفایت بود چیکار میکنی؟</p>
<p>پیشنهاد من اینه:</p>
<p>اول سعی کن بسازی. تلاش برای ساختن بزرگترین دستاوردش و سودش نصیب خودت میشه. حتی اگه اونا قدرتو ندونن، با تلاش برای ساختن تو رشد میکنی.</p>
<p>مثلا واقعا کد درست و تمیز بنویس. کارایی که حتی به ناحق بهت داده میشه رو سعی کن انجام بدی. صبور باش. کارشکنی نکن. مدیرتو راهنمایی کن، حتی اگه حرفای ارزشمند تو رو به اسم خودش به بالادستیا معرفی میکنه. فعال باش و منفعل نشو. علی رغم نادیده گرفتن حرفات بازم پیشنهاداتو بگو. سواد فنی خودتو بالاتر ببر. مهارت های شغلی خودتو بالاتر ببر.</p>
<p>این میشه تلاش برای ساختن، اما اینو تا یه زمانی ادامه بده. تا چه زمانی؟ تا زمانی که قربانی نشی.</p>
<p>آیا خوبی فنی تو رو به حساب گاگولیت میذاره؟ یا به حساب "یه همکار عالی که باید قدرشو دونست".</p>
<p>اگه دومیه، پس اون مدیر آدم خوبیه. فقط سوادش پایینه بنده خدا. میشه تو اون شرکت یه تجربه کاری خیلی خوب رو باهاش رقم زد. کمکش کن که رشد کنه.</p>
<p>اما اگه اولیه اونجا نمون.</p>
<p>یه متخصص تو جامعه هیچ وقت بیکار نمیمونه. تقریبا توی همه دنیا کمبود متخصص هست. پس نگران شغل پیدا کردن نباش. اگه نگران کار پیدا کردنی، پس خودت بی سوادی و فاقد تخصص، پس خودتو درست کن.</p>
<p>نکته اینجاست که محیط فاسد، خیلی تاثیر بدی روی آدم میذاره. آدمی که روحیه پیشرفت داره رو ساکن میکنه، و آدمی که ساکنه رو به منفی سوق میده.</p>
<p>اول خودت رفتار حرفه ای رو یاد بگیر، همکار شایسته ای بشو.</p>
<p>و بعد شرکتی رو پیدا کن که شایسته حضور تو باشه.</p>